{
  "title": "WYSTAWA – „KONSTYTUCJA 3 MAJA”",
  "publishDate": "2021-05-01T00:00:00.000Z",
  "thumbnail": "/images/2021/maj/2021_maj_wystawa_konstytucja_3_maja_2021_05_wystawa_konstytucja_3_maja_ZD1.jpg",
  "content": [
    {
      "type": "heading",
      "level": 1,
      "text": "WYSTAWA – „KONSTYTUCJA 3 MAJA”"
    },
    {
      "type": "paragraph",
      "text": "W MGOK w Zawichoście od 15 maja do 28 maja 2021 roku , w godzinach otwarcia placówki, będzie można zobaczyć wystawę z okazji 230 rocznicy uchwalenia Konstytucji 3 Maja."
    },
    {
      "type": "paragraph",
      "text": "Wystawa zorganizowana została dzięki współpracy z Muzeum Historii Polski w Warszawie oraz Muzeum Okręgowym w Sandomierzu."
    },
    {
      "type": "paragraph",
      "text": "Rewolucja bez przemocy, cud, narodziny narodu wolnych ludzi – tak 230 lat temu zachodnia prasa komentowała uchwalenie Ustawy Rządowej w Rzeczypospolitej Obojga Narodów. Muzeum Historii Polski w Warszawie i Instytut Historii Litwy w Wilnie przygotowały plenerową wystawę „Konstytucja 3 Maja”. Wystawę w maju będzie można oglądać w Wilnie, a także w innych miastach litewskich i polskich, w tym w Zawichoście."
    },
    {
      "type": "paragraph",
      "text": "Oficjalnie otwarcie ekspozycji, która przybliża okoliczności powstania pierwszej w Europie, a drugiej na świecie ustawy zasadniczej, odbyło się 3 maja 2021 roku na Placu Katedralnym w Wilnie."
    },
    {
      "type": "paragraph",
      "text": "Widz wystawy ma możliwość zapoznać się z tym, co wpłynęło na kształt Ustawy Rządowej: z jednej strony dynamiczny rozwój myśli społecznej i odważne reform w wybranych dziedzinach życia, z drugiej – trudna sytuacja polityczna wewnątrz kraju i na arenie międzynarodowej. Wystawa pokazuje też dumę i radość towarzyszące uchwaleniu pionierskiego aktu prawnego, entuzjastyczne reakcje prasy zagranicznej, a także siłę, jaką pamięć o Konstytucji 3 Maja dawała mieszkańcom dawnej Rzeczypospolitej w ponurym czasie zaborów oraz pod rządami komunistów po II wojnie światowej. Autorzy wybrali najbardziej charakterystyczne teksty kultury ilustrujące poszczególne zjawiska: dzieła malarskie i literackie, druki z epoki oraz fotografie."
    },
    {
      "type": "paragraph",
      "text": "Scenariusz 24-planszowej ekspozycji powstał w języku polskim i został przetłumaczony na języki litewski, ukraiński oraz angielski. Autorami scenariusza są polscy i litewscy historycy specjalizujący się w tematyce, a współautorami koncepcji wystawy są Robert Kostro (dyrektor Muzeum Historii Polski) i Alvydas Nikžentaitis (Instytut Historii Litwy)."
    },
    {
      "type": "paragraph",
      "text": "Serdecznie zapraszamy do obejrzenia wystawy."
    },
    {
      "type": "paragraph",
      "text": "ORGANIZATORZY: Muzeum Historii Polski, Instytut Historii Litwy"
    },
    {
      "type": "paragraph",
      "text": "SCENARIUSZ I KONCEPCJA: Wojciech Kalwat, prof. Michał Kopczyński, Rafał Waszczuk, dr Robertas Jurgaitis"
    },
    {
      "type": "paragraph",
      "text": "WSPÓŁPRACA PRZY KONCEPCJI WYSTAWY: Robert Kostro, dr hab. Alvydas Nikžentaitis"
    },
    {
      "type": "paragraph",
      "text": "KOORDYNACJA: Aleksandra Rodziewicz, Jurgita Binkienė, dr Robertas Jurgaitis"
    },
    {
      "type": "paragraph",
      "text": "TŁUMACZENIE: Adam Stankevič, Kazys Uscila"
    },
    {
      "type": "paragraph",
      "text": "REDAKCJA: Karolina Wichowska, Aldona Radžvilienė"
    },
    {
      "type": "paragraph",
      "text": "WSPÓŁPRACA: dr Anna Kalinowska, Agata Krok, Sebastian Pawlina, Rytis Paulauskas"
    },
    {
      "type": "paragraph",
      "text": "PROJEKT GRAFICZNY: Jacek Świderski"
    },
    {
      "type": "paragraph",
      "text": "PARTNERZY INSTYTUCJONALNI: Ministerstwo Spraw Zagranicznych Rzeczypospolitej Polskiej, Ministerstwo Spraw Zagranicznych Republiki Litewskiej, Departament Mniejszości Narodowych przy Rządzie Republiki Litewskiej"
    },
    {
      "type": "image",
      "src": "/images/2021/maj/2021_maj_wystawa_konstytucja_3_maja_2021_05_wystawa_konstytucja_3_maja_ZD1.jpg",
      "alt": ""
    },
    {
      "type": "image",
      "src": "/images/2021/maj/2021_maj_wystawa_konstytucja_3_maja_2021_05_wystawa_konstytucja_3_maja_ZD2.jpg",
      "alt": ""
    },
    {
      "type": "image",
      "src": "/images/2021/maj/2021_maj_wystawa_konstytucja_3_maja_2021_05_wystawa_konstytucja_3_maja_ZD3.jpg",
      "alt": ""
    }
  ]
}