{
  "title": "GMINNE ŚWIĘTO PLONÓW 2021",
  "publishDate": "2021-08-01T00:00:00.000Z",
  "thumbnail": "/images/2021/sierpien/2021_sierpien_gminne_wi_to_plon_w_2021_2021_08_gminne_wi_to_plon_w_2021_zd1-1.jpg",
  "content": [
    {
      "type": "heading",
      "level": 1,
      "text": "GMINNE ŚWIĘTO PLONÓW 2021"
    },
    {
      "type": "paragraph",
      "text": "Dożynki są symbolicznym zwieńczeniem całorocznej pracy rolników. To tradycja kultywowana od lat, której celem jest podziękowanie Bogu za zebrane plony, a zarazem prośba o pomyślność na przyszłość."
    },
    {
      "type": "image",
      "src": "/images/2021/sierpien/2021_sierpien_gminne_wi_to_plon_w_2021_2021_08_gminne_wi_to_plon_w_2021_zd1-1.jpg",
      "alt": ""
    },
    {
      "type": "paragraph",
      "text": "Tegoroczne Gminne Święto Plonów obchodziliśmy 15 sierpnia, uroczystość miała symboliczny, dziękczynny charakter. W barwnym korowodzie, przy akompaniamencie muzyki ludowej w wykonaniu dwikozkiej kapeli, prowadzonym przez OSP – grupy wieńcowe, przybyli goście oraz mieszkańcy naszej gminy wyruszyli z Rynku Małego do kościoła pw. św. Jana Chrzciciela na uroczystą Mszę Świętą, którą celebrował proboszcz parafii Wniebowzięcia Najświętszej Marii Panny w Zawichoście ks. Piotr Szpyt. W trakcie nabożeństwa zostały poświęcone wieńce dożynkowe przygotowane przez sołectwa: Chrapanów, Czyżów Plebański, Czyżów Szlachecki, Dąbie, Dziurów, Linów, Podszyn, Wygodę oraz Młodzieżowe Drużyny Pożarnicze OSP w Linowie i Zawichoście. Następnie, na placu przed kościołem, odbyła się dalsza część uroczystości."
    },
    {
      "type": "image",
      "src": "/images/2021/sierpien/2021_sierpien_gminne_wi_to_plon_w_2021_2021_08_gminne_wi_to_plon_w_2021_zd2-1.jpg",
      "alt": ""
    },
    {
      "type": "paragraph",
      "text": "Katarzyna Kondziołka – Burmistrz Zawichostu wraz z Edytą Rębiś przewodniczącą Rady Miejskiej Zawichost powitały wszystkich przybyłych gości i podziękowały rolnikom za ich trudną pracę na roli, pielęgnowanie staropolskiej tradycji oraz przygotowanie pięknych wieńców dożynkowych."
    },
    {
      "type": "image",
      "src": "/images/2021/sierpien/2021_sierpien_gminne_wi_to_plon_w_2021_2021_08_gminne_wi_to_plon_w_2021_zd7-1.jpg",
      "alt": ""
    },
    {
      "type": "paragraph",
      "text": "Starostowie dożynek: Aneta Kaptur  i Stanisław Cisowski przekazali na ręce burmistrz Katarzyny Kondziołki bochen chleba, upieczony z mąki z tegorocznych zbóż, który został symbolicznie podzielony."
    },
    {
      "type": "image",
      "src": "/images/2021/sierpien/2021_sierpien_gminne_wi_to_plon_w_2021_2021_08_gminne_wi_to_plon_w_2021_zd8-2-680x1024.jpg",
      "alt": ""
    },
    {
      "type": "paragraph",
      "text": "Rolnikom za ich ciężką pracę, z życzeniami zdrowia dziękowali:"
    },
    {
      "type": "paragraph",
      "text": "–  Agata Wojtyszek – posłanka na Sejm RP"
    },
    {
      "type": "paragraph",
      "text": "– Marek Jońca – członek Zarządu Województwa Świętokrzyskiego"
    },
    {
      "type": "paragraph",
      "text": "– Anna Paluch – zastępca dyrektora Świętokrzyskiego Oddziału Regionalnego ARiMR w Kielcach"
    },
    {
      "type": "paragraph",
      "text": "– Tomasz Huk – przewodniczący Rady Powiatu Sandomierskiego"
    },
    {
      "type": "paragraph",
      "text": "– Paweł Niedźwiedź – wicestarosta Powiatu Sandomierskiego"
    },
    {
      "type": "paragraph",
      "text": "– Waldemar Maruszczak – członek Rady Powiatu Sandomierskiego"
    },
    {
      "type": "image",
      "src": "/images/2021/sierpien/2021_sierpien_gminne_wi_to_plon_w_2021_2021_08_gminne_wi_to_plon_w_2021_zd4-2.jpg",
      "alt": ""
    },
    {
      "type": "paragraph",
      "text": "Nieodzownym elementem święta plonów w naszej gminie jest konkurs na Najpiękniejszy Tradycyjny Wieniec Dożynkowy.  Komisja konkursowa w składzie: Alicja Stępień (przewodnicząca komisji) – florystka, prezes Zarządu Polskiej Izby Produktu Regionalnego i Lokalnego Oddział Świętokrzyski, Katarzyna Batko – etnograf, dyrektor Lokalnej Organizacji Turystycznej „Partnerstwo Ziemi Sandomierskiej” oraz Marta Toś – pracownik Świętokrzyskiego Ośrodka Doradztwa Rolniczego w Sandomierzu, podjęła się  trudnego zadania, wyboru najpiękniejszego wieńca. W swej ocenie wzięła pod uwagę: zgodność z tradycją w zakresie formy, użytego materiału i  twórczą inwencję."
    },
    {
      "type": "image",
      "src": "/images/2021/sierpien/2021_sierpien_gminne_wi_to_plon_w_2021_2021_08_gminne_wi_to_plon_w_2021_zd5-1-683x1024.jpg",
      "alt": ""
    },
    {
      "type": "paragraph",
      "text": "W tym roku pierwsze miejsce w konkursie otrzymało sołectwo Linów. Wieniec ten będzie reprezentował naszą gminę na dożynkach powiatowych, które odbędą się 29 sierpnia w Łoniowie."
    },
    {
      "type": "image",
      "src": "/images/2021/sierpien/2021_sierpien_gminne_wi_to_plon_w_2021_2021_08_gminne_wi_to_plon_w_2021_zd6-3.jpg",
      "alt": ""
    },
    {
      "type": "paragraph",
      "text": "Wszystkie grupy wieńcowe otrzymały pamiątkowe dyplomy, nagrody pieniężne ufundowane przez Gminę Zawichost oraz okolicznościowe kosze. Upominki, twórcom prac dożynkowych, przekazali również starostowie – Aneta Kaptur i Stanisław Cisowski."
    },
    {
      "type": "paragraph",
      "text": "Składamy serdeczne podziękowania sołtysom – przedstawicielom poszczególnych wsi Gminy Zawichost, którzy przybyli na niedzielną uroczystość w otoczeniu mieszkańców skupionych w odświętnych delegacjach wieńcowych – ambasadorów poszczególnych sołectw, przedstawicieli lokalnych KGW, stowarzyszeń, fundacji, jednostek OSP. To dzięki Państwa aktywności i mobilizacji, piękna żniwna tradycja kultywowana jest w naszej gminie nieprzerwanie od wielu lat. Gratulujemy wyjątkowych prac, w które wkładacie mnóstwo czasu, energii i twórczej inwencji. Dziękujemy za to, że w znacznej większości dbacie Państwo o kontynuacje unikatowych umiejętności, angażując w prace nad wieńcem dożynkom, najmłodszych przedstawicieli zawichojskiej ziemi."
    },
    {
      "type": "image",
      "src": "/images/2021/sierpien/2021_sierpien_gminne_wi_to_plon_w_2021_2021_08_gminne_wi_to_plon_w_2021_zd9.jpg",
      "alt": ""
    },
    {
      "type": "paragraph",
      "text": "Tekst: MGOK"
    },
    {
      "type": "paragraph",
      "text": "Foto: Robert Gradziński, MGOK"
    },
    {
      "type": "paragraph",
      "text": "4 LUTEGO 1994 R."
    },
    {
      "type": "paragraph",
      "text": "O PRAWACH AUTORSKICH ORAZ PRAWACH POKREWNYCH WSZELKIE PRAWA DO FOTOGRAFII I MATERIAŁÓW NA STRONIE SĄ WŁASNOŚCIĄ AUTORA. KOPIOWANIE, POWIELANIE I ROZPOWSZECHNIANIE TEKSTÓW, ZDJĘĆ, JEST ZABRONIONE I WYMAGA ZGODY NA PIŚMIE"
    }
  ]
}