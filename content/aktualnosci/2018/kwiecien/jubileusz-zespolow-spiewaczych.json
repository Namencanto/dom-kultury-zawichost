{
  "title": "Jubileusz zespołów śpiewaczych",
  "publishDate": "2018-04-01T00:00:00.000Z",
  "thumbnail": "/images/2018/kwiecien/2018_kwiecien_jubileusz_zespo_w_piewaczych_2018_04_jubileusz_zespo_w_piewaczych_DSC_0435.jpg",
  "content": [
    {
      "type": "heading",
      "level": 1,
      "text": "Jubileusz zespołów śpiewaczych"
    },
    {
      "type": "paragraph",
      "text": "W sobotę 14 kwietnia 2018 roku w naszym Domu Kultury odbył się uroczysty jubileusz pracy twórczej zespołów śpiewaczych „Zawichost” i „Linowiacy”, które od 20 lat chronią od zapomnienia ludowe pieśni, obrzędy i zwyczaje."
    },
    {
      "type": "paragraph",
      "text": "Artystów oraz zaproszonych gości przywitała dyrektor Miejsko-Gminnego Ośrodka Kultury w Zawichoście – Patrycja Sus-Lutyńska. Jubilaci, aby podkreślić podniosłość chwili, przygotowali godzinny koncert ukazujący przekrój ich pracy artystycznej oraz  różne formy popularyzowania piękna i różnorodności polskiego folkloru. W ich wykonaniu zabrzmiały pieśni:"
    },
    {
      "type": "paragraph",
      "text": "„Piękna jest ziemia linowska”; „Nase chłopy”; „Jak szło wojska raz ulicą”; „Zawichojska ty ziemico” czy „Tam za górą”."
    },
    {
      "type": "paragraph",
      "text": "Przewodniczką po historii działalności zespołów oraz prowadzącą koncert była Pani Maria Skorupa – na co dzień instruktor ds. folkloru w MGOK Zawichost. Występom artystów akompaniowali Sławomir Jagodziński – akordeon oraz Henryk Woś – skrzypce. Gratulacje i życzenie dla starszych stażem pracy artystycznej kolegów przekazały artystki zespołów „Mała Zielona Dolina” i „Zielona Dolina”, które zadedykowały drogim jubilatom utwory:"
    },
    {
      "type": "paragraph",
      "text": "„Piosenka życząca” oraz „Poszłabym za dziada”."
    },
    {
      "type": "paragraph",
      "text": "Rocznica pracy artystycznej jest zawsze okazją do refleksji na temat przebytej drogi i napotkanych na niej postaci, dlatego na uroczystości nie mogło zabraknąć artystów – seniorów, przyjaciół zespołów oraz przedstawicieli władz samorządowych."
    },
    {
      "type": "paragraph",
      "text": "Działalność artystyczna „Zawichostu” i „Linowiaków” jest nie tylko formą zachowania dziedzictwa kulturowego, ale także wizytówką naszej „małej ojczyzny”, o czym wspominali: Tomasz Huk – przewodniczący Rady Powiatu Sandomierskiego, Andrzej Wzorek – burmistrz Miasta i Gminy Zawichost oraz Radosław Krakowiak – przewodniczący Rady Miejskiej  Zawichost, który zabrał głos w imieniu radnych. Nie zabrakło również ciepłych słów płynący od przyjaciół naszych zespołów: Marka Grzyba – radnego Powiatu Janów Lubelski, Piotra Rogoży – przewodniczącego Rady Gminy Modliborzyce, Mariana Susa – dyrektora Miejsko-Gminnego Ośrodka Kultury im. Aleksandra Patkowskiego w Ożarowie, Krystyny Wójcik – instruktora ds. folkloru GOK w Modliborzycach, Teresy Opałki –instruktora ds. folkloru MGOK im. Aleksandra Patkowskiego w Ożarowie, a także członków zespołów śpiewaczych: „Ożarowiacy”, „Nowinecki”, kapeli „Morki” oraz „Ożarowskie Andrusy”. Gratulacje przekazali również: członkinie zespołu śpiewaczego KGW „Wyszmontowianki”, Marian Majecki wraz z żoną, który corocznie goszczą jubilatów na przeglądzie kolęd i pastorałek w Ostrowcu Świetokrzyskim, a także Maria Sudół –wieloletnia dyrektor MGOK w Zawichoście."
    },
    {
      "type": "paragraph",
      "text": "Po wysłuchaniu życzeń od wymienionych wyżej gości, obecni oraz byli członkowie zespołów śpiewaczych, otrzymali z rąk przedstawicieli władz lokalnych oraz dyrektor MGOK w Zawichoście – Patrycji Sus-Lutyńskiej pamiątkowe dyplomy, fotoalbumy, w których zarchiwizowane jest dwadzieścia lat pracy twórczej obu zespołów oraz kwiaty. Fundatorem tych symbolicznych upominków była Gmina Zawichost."
    },
    {
      "type": "paragraph",
      "text": "Po części oficjalnej artyści i zgromadzeni goście wspólnie biesiadowali przy muzyce kapeli „Ożarowskie Andrusy”."
    },
    {
      "type": "image",
      "src": "/images/2018/kwiecien/2018_kwiecien_jubileusz_zespo_w_piewaczych_2018_04_jubileusz_zespo_w_piewaczych_DSC_0435.jpg",
      "alt": ""
    },
    {
      "type": "image",
      "src": "/images/2018/kwiecien/2018_kwiecien_jubileusz_zespo_w_piewaczych_2018_04_jubileusz_zespo_w_piewaczych_DSC_0050.jpg",
      "alt": ""
    },
    {
      "type": "image",
      "src": "/images/2018/kwiecien/2018_kwiecien_jubileusz_zespo_w_piewaczych_2018_04_jubileusz_zespo_w_piewaczych_DSC_0113-2.jpg",
      "alt": ""
    },
    {
      "type": "paragraph",
      "text": "Tekst: K. Tomaszewska"
    },
    {
      "type": "paragraph",
      "text": "Foto: M.Sus, M. Rosiński"
    }
  ]
}