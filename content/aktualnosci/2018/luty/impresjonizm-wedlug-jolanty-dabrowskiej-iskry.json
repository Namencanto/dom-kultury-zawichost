{
  "title": "Impresjonizm według Jolanty Dąbrowskiej – Iskry",
  "publishDate": "2018-02-01T00:00:00.000Z",
  "thumbnail": "/images/2018/luty/2018_luty_impresjonizm_wed_ug_jolanty_d_browskiej_iskry_2018_02_impresjonizm_wed_ug_jolanty_d_browskiej_iskry_DSC_0002.jpg",
  "content": [
    {
      "type": "heading",
      "level": 1,
      "text": "Impresjonizm według Jolanty Dąbrowskiej – Iskry"
    },
    {
      "type": "paragraph",
      "text": "9 lutego 2018 roku w sali ekspozycyjnej zawichojskiego MGOK-u odbyło się uroczyste otwarcie wystawy malarstwa tarnobrzeskiej artystki – Jolanty Dąbrowskiej – Iskry. Wernisaż otworzyła i poprowadziła dyrektor Miejsko-Gminnego Ośrodka Kultury w Zawichoście – Patrycja Sus-Lutyńska. Kwiaty z życzeniami kolejnych sukcesów artystycznych oraz podziękowaniami za udostępnienie prac wręczył malarce – Józef Paćkowski – sekretarz Miasta i Gminy Zawichost."
    },
    {
      "type": "paragraph",
      "text": "Pokazane malarstwo to pejzaże, kwiaty, fragmenty natury. Autorka inspiruje się impresjonizmem. Malując plamami o żywych i roziskrzonych światłem kolorach, barwnych refleksach oraz chropowatej fakturze, stwarza migotanie oddające przelotne wrażanie mijającej chwili. Rysunek jest miękki, żywy, rozedrgany. Tak jest m.in. na pięknym płótnie z kwiatami w błękitnym wazonie, gdzie dodatkowo występuje mięsistość materii malarskiej, bujnie wypełniającej przestrzeń obrazu. Pejzaże można podzielić na dwie grupy: te prezentujące motyw w zbliżeniu i te z oddalenia. Pierwsze zawarte są w dużych formatach i należą do jednych z najlepszych prac na pokazie. Uwagę zwraca łąka z roślinami o białych drobnych kwiatach przypominających rosnący koper. Rytm ich wachlarzowych kształtów oraz pionów łodyg, tworzy ładne zjawisko w malarskiej interpretacji autorki. Inne wizerunki przyrody to trawy w bagniskach, błotniste rośliny wrzosowate oraz drzewa nad tonią wody. Odmienny klimat zawiera ścieżka wśród malw czerwonych – zaprasza do spacerów w głąb, zachęcając tajemniczym nastrojem."
    },
    {
      "type": "paragraph",
      "text": "Pejzaże pokazujące motyw w oddaleniu są głównie mniejszego formatu. Przedstawiają różne tematy m.in. łodzie na stawie oraz różne pory roku np. zimę ze śniegiem. Jesienny krajobraz leśny nad wodą namalowany został szeroko, sumarycznie, oblany światłem i otoczony powietrzem zmiękczającym rysunek. Pejzaż z wrzosowiskiem, zalany światłem księżyca i cieniami rzucanymi przez grupę drzew, to niewątpliwie świetne zjawisko malarskie. Dobre działanie światła słonecznego widać w martwej naturze ze słonecznikami i wazonie. Światło czyni fragmenty kompozycji niematerialnymi i rozbija formę drugiego dzbanka stojącego w głębi."
    },
    {
      "type": "paragraph",
      "text": "Oprócz impresji, aury radości i optymizmu, uroda obrazów autorki wypływa z jej poczucia dekoracyjności. Odczuwa się dobroczynny wpływ pracy malarki jako projektanta wzorów w Fabryce Firanek „Wisan” w Skopaniu, a następnie kierownika Działu Wzornictwa."
    },
    {
      "type": "paragraph",
      "text": "krytyk sztuki – Tomasz Staszewski"
    },
    {
      "type": "paragraph",
      "text": "Foto: Marian Sus"
    },
    {
      "type": "image",
      "src": "/images/2018/luty/2018_luty_impresjonizm_wed_ug_jolanty_d_browskiej_iskry_2018_02_impresjonizm_wed_ug_jolanty_d_browskiej_iskry_DSC_0002.jpg",
      "alt": ""
    },
    {
      "type": "image",
      "src": "/images/2018/luty/2018_luty_impresjonizm_wed_ug_jolanty_d_browskiej_iskry_2018_02_impresjonizm_wed_ug_jolanty_d_browskiej_iskry_DSC_0011.jpg",
      "alt": ""
    },
    {
      "type": "image",
      "src": "/images/2018/luty/2018_luty_impresjonizm_wed_ug_jolanty_d_browskiej_iskry_2018_02_impresjonizm_wed_ug_jolanty_d_browskiej_iskry_DSC_0037.jpg",
      "alt": ""
    },
    {
      "type": "image",
      "src": "/images/2018/luty/2018_luty_impresjonizm_wed_ug_jolanty_d_browskiej_iskry_2018_02_impresjonizm_wed_ug_jolanty_d_browskiej_iskry_folder-okładka-Jolanta-Iskra-Dabrowska-1.jpg",
      "alt": ""
    },
    {
      "type": "image",
      "src": "/images/2018/luty/2018_luty_impresjonizm_wed_ug_jolanty_d_browskiej_iskry_2018_02_impresjonizm_wed_ug_jolanty_d_browskiej_iskry_folder-wnętrze-Jolanta-Iskra-Dabrowska-1.jpg",
      "alt": ""
    }
  ]
}