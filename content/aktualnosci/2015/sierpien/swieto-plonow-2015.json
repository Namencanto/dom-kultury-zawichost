{
  "title": "święto plonów 2015",
  "publishDate": "2015-08-01T00:00:00.000Z",
  "thumbnail": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d110.jpg",
  "content": [
    {
      "type": "heading",
      "level": 1,
      "text": "święto plonów 2015"
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d110.jpg",
      "alt": ""
    },
    {
      "type": "paragraph",
      "text": "Plenerowa otwarta impreza rekreacyjno-kulturowa oparta na lokalnej tradycji związanej z położeniem gminy odbyła się 15 sierpnia, a jej organizatorami byli Gmina Zawichost oraz Miejsko-Gminny Ośrodek Kultury w Zawichoście. Uroczystość rozpoczęto dziękczynną mszą świętą sprawowaną przez proboszcza parafii NMP w Zawichoście ks. Mariusza Telegę. Po nabożeństwie Burmistrz MiG Zawichost – Andrzej Wzorek przywitał zaproszonych gości, którzy licznie przybyli na tę uroczystość. Pośród nich znaleźli się: posłowie na sejm RP Marek Gos i Marek Kwitek, członek Zarządu Województwa Świętokrzyskiego Kazimierz Kotowski, radni Sejmiku Województwa Świętokrzyskiego – Andrzej Swajda i Grigor Szaginian, Starosta Powiatu Sandomierskiego Stanisław Masternak, Przewodniczący Rady Powiatu Tomasz Huk oraz Adam Bodura – zastępca dyrektora Ośrodka Doradztwa Rolniczego w Sandomierzu, Marcin Majcher – burmistrz Ożarowa i ks. Antoni Cząstka – proboszcz parafii w Trójcy. Gminę Zawichost reprezentowali: Przewodniczący Rady Miejskiej – Radosław Krakowiak, radni, sekretarz Urzędu Miasta i Gminy – Józef Paćkowski oraz sołtysi poszczególnych miejscowości."
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d2.jpg",
      "alt": ""
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d3.jpg",
      "alt": ""
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d4.jpg",
      "alt": ""
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d5.jpg",
      "alt": ""
    },
    {
      "type": "paragraph",
      "text": "Następnie odbyła się część obrzędowa, prowadzona przez Marię Skorupę – instruktor MGOK w Zawichoście, podczas której starostowie dożynek Teresa Jędrzejewska ze wsi Wyspa oraz Krzysztof Skorek z Linowa złożyli na ręce burmistrza symboliczny bochen chleba upieczonego z tegorocznych plonów. Następnie grupy wieńcowe z: Czyżowa Szlacheckiego, Dziurowa, Linowa (reprezentowana przez zespół „Linowianki”), Podszyna (reprezentowana przez zespół „Zielona Dolina”) i Zawichostu (reprezentowana przez zespół „Zawichost”) humorystycznymi przyśpiewkami okolicznościowymi okrasiły prezentację wieńców. Tradycyjnie odbył się konkurs na najpiękniejszy wieniec dożynkowy. Obradowało jury w składzie: Bożena Kędziora (MGOK Zawichost), Maria Sokal (Starostwo Powiatowe w Sandomierzu), Stanisław Kraska (Starostwo Powiatowe w Sandomierzu), Iwona Korecka (ODR w Sandomierzu) oraz Józef Paćkowski (UMiG Zawichost). Zwyciężył owoc pracy Janiny Bańcer z zespołu „Linowianki”, reprezentujący wieś Linów. To kolejny sukces pani Jasi – w poprzednich latach jej wieńce zwyciężały wielokrotnie na szczeblu gminnym, powiatowym i wojewódzkim."
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d6.jpg",
      "alt": ""
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d7.jpg",
      "alt": ""
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d8.jpg",
      "alt": ""
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d9.jpg",
      "alt": ""
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d10.jpg",
      "alt": ""
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d11.jpg",
      "alt": ""
    },
    {
      "type": "paragraph",
      "text": "Część artystyczną rozpoczął występ wokalny „Najmłodsi w folklorze”. Na potrzebę imprezy grupę stworzyły dziewczynki z zespołów śpiewaczych działających w MGOK w Zawichoście, a przygotowała je instruktor – Maria Skorupa. Następnie odbył się konkurs adresowany do dzieci, przeprowadzony przez Studio Eventu, które długo jeszcze bawiło dzieci mocą gier, zabaw i konkursów w niezwykłej – stworzonej na potrzeby sobotniego pleneru – Fabryce Przygód, znajdującej się na płycie Stadionu Miejskiego. Publiczność zgromadzona podczas imprezy wspaniale dopingowała uczestników konkursu toczenia słomianej beli, w którym udział wzięli: Krzysztof Kuchnicki (I miejsce), Witold Matejko (II miejsce) oraz Beata Panasiuk (III miejsce), która swoją walecznością porwała serca kibicujących. Nie zabrakło również programu folklorystycznego przygotowanego przez opiekuna oraz członków lokalnie znanych zespołów śpiewaczych MGOK: „Zawichost”, „Linowianki”, „Zielona Dolina”. Prócz koncertów, które doskonale wpisały się w atmosferę zawichojskiego święta, liczne grupy kolorowymi ludowymi strojami uroczo dopełniały dekorację sceny, którą zaprojektowała plastyk – Bożena Kędziora."
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d12.jpg",
      "alt": ""
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d12.jpg",
      "alt": ""
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d13.jpg",
      "alt": ""
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d14.jpg",
      "alt": ""
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d15.jpg",
      "alt": ""
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d16.jpg",
      "alt": ""
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d17.jpg",
      "alt": ""
    },
    {
      "type": "paragraph",
      "text": "Na estradzie pokazała się także Katarzyna Góras – wokalistka, mieszkanka Linowa, której kilka miesięcy temu mieszkańcy gminy kibicowali podczas udziału w 9. edycji telewizyjnego programu muzycznego Must Be The Music. Jak się okazało skutecznie, bo ze stolicy wróciła, jako finalistka wspomnianego show. Program przygotowanej imprezy urozmaicili w tym roku młodzi artyści działający na co dzień w Miejsko-Gminnym Ośrodku Kultury im. A. Patkowskiego w sąsiednim Ożarowie. Utwory Michała Bajora wykonał dla zawichojskiej publiczności sandomierzanin – młodziutki, utalentowany wokalista – Oskar Juryś. Późnym wieczorem i tak gorącą atmosferę rozgrzewali członkowie coverowego zespołu „The Clue” z energetyczną Alicją Śmielak– wokalistką grupy. W ich wykonaniu usłyszeliśmy klasyczne, ale także te najnowsze przeboje muzyki popowej oraz rockowej. Podopiecznych ożarowskiego ośrodka kultury przygotował i wspierał na miejscu instruktor – Sławomir Lutyński. Do tańca porwał zespół „Aspekt”. Zabawa taneczna trwała do późnych godzin nocnych. Część artystyczną poprowadzili: Małgorzata Czajkowska – instruktor MGOK  w Zawichoście oraz Marcin Habaj – redaktor muzyczny Radia Centrum z Rzeszowa."
    },
    {
      "type": "paragraph",
      "text": "Imprezie towarzyszyły: wesołe miasteczko dla najmłodszych; stoiska Warsztatów Terapii Zajęciowej z Piotrowic, Środowiskowego Domu Samopomocy z Zawichostu oraz Ośrodka Doradztwa Rolniczego z Sandomierza.  Jak zawsze partnerami imprezy byli: Komisariat Policji w Dwikozach, Ochotnicza Straż Pożarna Gminy Zawichost, Zakład Gospodarki Komunalnej w Zawichoście, którym serdecznie dziękujemy za wsparcie organizacyjne."
    },
    {
      "type": "paragraph",
      "text": "Podziękowania kierujemy również w stronę Pana Grzegorza Cieszkowskiego – dbającego o prawidłowe zabezpieczenie energii elektrycznej, Pana Marka Bekiera – wspierającego nas podczas organizacji placu dożynkowego, Pana Grzegorza Dąbka oraz Pana Mariana Sokoła, którzy przekazali słomiane kostki i belki, niezbędne do przeprowadzenia plenerowych konkursów, a także Marcela Rosińskiego niezastąpionego wolontariusza do spraw różnych"
    },
    {
      "type": "paragraph",
      "text": "Zabezpieczenie medyczne Święta Plonów zapewnili przedstawiciele Harcerskiego Pogotowia Ratowniczego z Ostrowca Świętokrzyskiego, o bezpieczeństwo zadbali pracownicy firmy Argus z Sandomierza. Dziękujemy również grupie Leśniewski Sound System za profesjonalną obsługę imprezy."
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d18.jpg",
      "alt": ""
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d19.jpg",
      "alt": ""
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d21.jpg",
      "alt": ""
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d22.jpg",
      "alt": ""
    },
    {
      "type": "image",
      "src": "/images/2015/sierpien/2015_sierpien__wi_to_plon_w_2015_2015_08__wi_to_plon_w_2015_d20.jpg",
      "alt": ""
    },
    {
      "type": "paragraph",
      "text": "tekst –"
    },
    {
      "type": "paragraph",
      "text": "Małgorzata Czajkowska"
    },
    {
      "type": "paragraph",
      "text": "foto:"
    },
    {
      "type": "paragraph",
      "text": "M. Czajkowska, P. Sus-Lutyńska, M. Rosiński"
    },
    {
      "type": "paragraph",
      "text": "o prawach autorskich oraz prawach pokrewnych wszelkie prawa do fotografii i materiałów na stronie są własnością autora. Kopiowanie, powielanie i rozpowszechnianie tekstów,"
    },
    {
      "type": "paragraph",
      "text": "zdjęć, jest zabronione i wymaga zgody na piśmie."
    }
  ]
}