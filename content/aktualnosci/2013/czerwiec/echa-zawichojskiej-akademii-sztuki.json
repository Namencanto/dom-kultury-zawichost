{
  "title": "ECHA ZAWICHOJSKIEJ AKADEMII SZTUKI",
  "publishDate": "2013-06-01T00:00:00.000Z",
  "thumbnail": "/images/2013/czerwiec/2013_czerwiec_echa_zawichojskiej_akademii_sztuki_2013_06_echa_zawichojskiej_akademii_sztuki_DSC_0329.jpg",
  "content": [
    {
      "type": "heading",
      "level": 1,
      "text": "ECHA ZAWICHOJSKIEJ AKADEMII SZTUKI"
    },
    {
      "type": "paragraph",
      "text": "Na zlecenie Ministerstwa Rozwoju Regionalnego zrealizowano projekt mający na celu promocję Funduszy Europejskich w 10 polskich miastach powiatowych, mieszczących się w województwach tzw. ściany wschodniej. Kierownik Projektu Wystawy MRR, pracownik Agencji Reklamowej Sparing Communication Group z Warszawy, Pani Anna Kiedrzynek, wytypowała projekt  pt. „Zawichojska Akademia Sztuki” realizowany przez nasz ośrodek kultury. Projekt  finansowany jest ze środków Programu Operacyjnego Kapitał Ludzki. W ramach zaplanowanego przez nas zadania 30-osobowa grupa mieszkańców miasta i gminy Zawichost (podzielona na trzy grupy warsztatowe) korzystała od października 2012 roku z bezpłatnych zajęć artystycznych (malarstwo, fotografia, witraż), odbywających się w odstępach około miesięcznych."
    },
    {
      "type": "image",
      "src": "/images/2013/czerwiec/2013_czerwiec_echa_zawichojskiej_akademii_sztuki_2013_06_echa_zawichojskiej_akademii_sztuki_DSC_0329.jpg",
      "alt": ""
    },
    {
      "type": "paragraph",
      "text": "Na wystawę organizowaną w ramach projektu MRR wytypowano 30 osób z różnych powiatów. Szukano ludzi, którzy mają do opowiedzenia ciekawą, pozytywną historię, którym udział w zadaniach finansowanych przez Unię Europejską pomógł w zdobyciu nowych kwalifikacji, czy spełnieniu marzeń związanych np. z możliwością uczestnictwa w konkretnej formie zainteresowań. 20 czerwca 2013 roku w naszym domu kultury odbyło się spotkanie pracowników Agencji Reklamowej Sparing Communication Group z Warszawy z wytypowanymi przez nas uczestnikami „Zawichojskiej Akademii Sztuki”: Andrzejem Iwańskim, Aleksandrą Migal (przedstawicielami warsztatów malarstwa), Katarzyną Kuś (przedstawicielką zajęć fotografii) i Alicją Ośką (przedstawicielką zajęć witrażu)."
    },
    {
      "type": "paragraph",
      "text": "Nasi goście z zaciekawieniem słuchali opowieści uczestników projektu, którzy odpowiadając na zadane im pytania mogli podzielić się z nami własnymi spostrzeżeniami,  opowiedzieć o swoich pasjach, ich realizacji za pośrednictwem projektu, a także mogli pochwalić się wytworami artystycznymi, jakie udało im się stworzyć podczas pracy w wybranych pracowniach."
    },
    {
      "type": "paragraph",
      "text": "Agencja Reklamowa Sparing Communication Group zaplanowała wystawę ukazującą sylwetki osób korzystających z Funduszy Unijnych, które udało się wyłonić podczas kilkutygodniowych poszukiwań. Do zestawu wystawowego przygotowanego przez Panią Annę Kiedrzynek zakwalifikował się Pan Andrzej Iwański, mieszkaniec Zawichostu, który z pasją uprawia malarstwo amatorskie – czego z całego serca mu gratulujemy."
    },
    {
      "type": "paragraph",
      "text": "Wystawę, której jednym z bohaterów jest nasz podopieczny, obejrzeć można w wielu miejscach Polski: Iławie, Giżycku, Augustowie, Bielsku Podlaskim, Białej Podlaskiej, Zamościu, Busku-Zdroju, Krośnie, Jarosławiu, a także Sandomierzu – do którego dotrze ona w połowie września bieżącego roku. Z naszych informacji wynika, iż zostanie ona zmontowana czasowo na sandomierskim rynku. ZAPRASZAMY"
    },
    {
      "type": "image",
      "src": "/images/2013/czerwiec/2013_czerwiec_echa_zawichojskiej_akademii_sztuki_2013_06_echa_zawichojskiej_akademii_sztuki_DSC_0327.jpg",
      "alt": ""
    },
    {
      "type": "image",
      "src": "/images/2013/czerwiec/2013_czerwiec_echa_zawichojskiej_akademii_sztuki_2013_06_echa_zawichojskiej_akademii_sztuki_DSC_0335.jpg",
      "alt": ""
    },
    {
      "type": "paragraph",
      "text": "tekst:Małgorzata Czajkowska, Patrycja Sus-Lutyńska"
    },
    {
      "type": "paragraph",
      "text": "foto: Patrycja Sus-Lutyńska"
    }
  ]
}