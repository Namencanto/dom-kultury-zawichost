{
  "title": "Cuda ze zboża- reportaż MGOK",
  "publishDate": "2017-09-01T00:00:00.000Z",
  "thumbnail": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_800.jpg",
  "content": [
    {
      "type": "heading",
      "level": 1,
      "text": "Cuda ze zboża- reportaż MGOK"
    },
    {
      "type": "paragraph",
      "text": "Nieodłącznym elementem każdych dożynek jest wieniec, symbolizujący wszystkie plony, które rodzi ziemia, a człowiek umiejętnie wykorzystuje. Tradycja wicia wieńców sięga XVI wieku, kiedy rolnicy ścinali ostatnią kiść zboża i robili z niej wianuszek obwieszczając upragniony czas wytchnienia po zakończeniu żniw."
    },
    {
      "type": "paragraph",
      "text": "Z czasem skromny wianek ewoluował w okazały wieniec przyozdobiony kwiatami, owocami i ziołami, który był święcony w czasie mszy dziękczynnej. Przywilej niesienia  wieńca należał  do najlepszej żniwiarki, za którą szli w korowodzie pozostali żniwiarze niosąc  sierpy i kosy przystrojone w  kolorowe kwiaty i wstęgi."
    },
    {
      "type": "paragraph",
      "text": "Wieniec, jako symbol dumy powinien  być okazały, mieć przemyślaną konstrukcję, zawierać wszystkie rodzaje zbóż. Jako, że uosabia dostatek i urodzaj ważna jest różnorodność materiałów wykorzystanych do jego wicia. Niektórym z tych elementów przypisuję się dodatkową symbolikę, i tak kwiaty oznaczają radość, a powiewające na wietrze wstążki-swobodę. Obecnie  regulamin dopuszcza konstrukcje metalowe, ale jeszcze kilkanaście lat temu podstawę formowano z wikliny lub innych giętych gałązek."
    },
    {
      "type": "paragraph",
      "text": "Wydawać by się mogło, że wicie wieńca dożynkowego  jest tematem archaicznym, który raczej nikogo nie zainteresuje… tylko czy aby na pewno?"
    },
    {
      "type": "paragraph",
      "text": "W czasie przygotowań do organizacji gminnego Święta Plonów dyrektor MGOK w Zawichoście Patrycja Sus -Lutyńska, wyszła z inicjatywą udokumentowania prac sześciu zespołów wieńcowych, które przygotowywały się do dożynek.  I tak, przez kolejne sierpniowe popołudnia, udało nam się zaobserwować sześć odrębnych historii, których osią było właśnie przygotowanie symbolu zakończenia żniw."
    },
    {
      "type": "paragraph",
      "text": "Chyba dobrze się bawią…"
    },
    {
      "type": "paragraph",
      "text": "Właśnie taka była moja pierwsza myśl, kiedy wraz z panią dyrektor podjechałyśmy pod Świetlicę Wiejską w Podszynie. Radosny śmiech był słyszalny jeszcze zanim przekroczyłyśmy  próg świetlicy. Kolejny bodziec, tym razem wzrokowy- zboże, słoma, kwiaty- wszystko w  olbrzymich ilościach i kontrolowanym nieładzie. I one – bohaterki wydarzenia, energiczne, radosne, skrupulatnie plotące małe bukieciki,  machinalnie podają je swojej „liderce”, pani Dorocie Grzesiak, która przywiązuje wiązeczki  do  konstrukcji i opowiada mi o przygotowaniach do dożynek."
    },
    {
      "type": "paragraph",
      "text": "To właśnie pani Dorota była autorką koncepcji szkieletu wieńca, a jej małżonek wykonawcą owego projektu.  W tym roku panie, jak same podkreślają, stawiają na minimalizm. Zarówno ze względów estetycznych, jak i praktycznych, bowiem  mniejszy wieniec łatwiej transportować na dożynki, a później może służyć jako dekoracja takiego wyjątkowego miejsca jak świetlica wiejska, która przecież łączy mieszkańców. Czy może być bardziej dosadny symbol jedności i współpracy niżeli wspólnie pleciony wieniec?"
    },
    {
      "type": "paragraph",
      "text": "Ściany podszyńskiej świetlicy  były świadkami tworzenia pięciu wieńców, w tym trzech biorących udział w konkursie na najpiękniejszy wieniec dożynkowy.  Pierwsze modele przedstawiały konia z wozem i młyn. Kolejne, choć może mniej finezyjne w formie, przedstawiały regulaminowe kopuły. Mentorkami pań z Podszyna były panie: Beata Panasiuk oraz Stanisława Bielawa, które zdradziły koleżankom tajniki tej pięknej sztuki."
    },
    {
      "type": "paragraph",
      "text": "Zwycięstwo  w  2016 roku było ewidentnym  katalizatorem przygotowań do tegorocznej edycji Święta Plonów.  Panie już w czerwcu zbierały zboża niezbędne do sierpniowych prac nad wieńcem. Na stelażu już umocowane są kłosy pszenicy, żyta, jęczmienia, prosa oraz pszenżyta.  Podszynianki same też pielęgnują w domowych ogródkach kwiaty, które później są wykorzystywane do dekoracji. Na tegorocznym  wieńcu znaleźć można m.in. suszki, zatrwian, kwiat cebuli."
    },
    {
      "type": "paragraph",
      "text": "Nasze bohaterki jednogłośnie mówią o tym, że do wicia wieńców trzeba dojrzeć i same nie spodziewały się, że będą kiedykolwiek to robić.  Młodsze pokolenie również uczestniczy w pracach przy wieńcu,  i choć pomagają, to przede wszystkim  bacznie obserwują. Kto wie, a nóż te obserwacje zbiorą kiedyś pokłosie? W czasie naszej rozmowy pani Dorota Grzesiak wspominała, że w młodości ona również obserwowała swoją mamę, która pracowała przy wiciu."
    },
    {
      "type": "paragraph",
      "text": "Grupa z Podszyna charakteryzuje się tym,  że zawsze ośpiewuje swój wieniec, również w tej kwestii paniom nie brakuje inwencji,  bowiem wykorzystują autorskie kompozycje. W zeszłym roku zwycięski wieniec był ośpiewany utworem, który był poświęcony im samym. Tegoroczne przyśpiewki, w momencie zbierania materiału, były owiane tajemnicą, żeby nie psuć niespodzianki.  A panie niespodzianki lubią sprawiać przykładem może być Święto Plonów  w 2014 r., w czasie którego panie z Podszyna, za namową muzyka współpracującego z MGOK- Sławomira Jagodzińskiego, wystąpiły z autorską wersją popularnego przeboju „My Słowianie”. W samodzielnie przygotowanych strojach, z dystansem i humorem skradły serca publiczności.  Sukces występu był impulsem do powstania Zespołu Pieśni Tańca i Kabaretu „Zielona Dolina”, który od trzech lat działa pod skrzydłami Miejsko-Gminnego Ośrodka Kultury w Zawichoście."
    },
    {
      "type": "paragraph",
      "text": "Zespołowość, radość ze swojego towarzystwa i wspólnej pracy oraz odrobina improwizacji, w zeszłym roku okazały się przepisem na sukces, ale go nie gwarantują. Za to zapewniają coś cenniejszego-budowanie wspólnoty, która w Podszynie jest niezaprzeczalna."
    },
    {
      "type": "paragraph",
      "text": "Autorzy wieńca:"
    },
    {
      "type": "paragraph",
      "text": "Dorota Grzesiak"
    },
    {
      "type": "paragraph",
      "text": "Beata Panasiuk"
    },
    {
      "type": "paragraph",
      "text": "Artur Gierach"
    },
    {
      "type": "paragraph",
      "text": "Mariola Stempień"
    },
    {
      "type": "paragraph",
      "text": "Barbara Kuchnicka"
    },
    {
      "type": "paragraph",
      "text": "Małgorzata Wiśniewska"
    },
    {
      "type": "paragraph",
      "text": "Krystyna Pięta"
    },
    {
      "type": "paragraph",
      "text": "Karolina Bielawa"
    },
    {
      "type": "paragraph",
      "text": "Agnieszka Wrona"
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_800.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0001-1.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0002.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0006.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0010.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0012.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0014-1.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0018.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0020.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0024.jpg",
      "alt": ""
    },
    {
      "type": "paragraph",
      "text": "Co sołtysa ręka wyplecie, będzie na dożynkach w powiecie?"
    },
    {
      "type": "paragraph",
      "text": "Podwórko sołtysa z Czyżowa Szlacheckiego – Pani Małgorzaty Mianowanej. Drewniany, ogrodowy stół, wokół którego siedzą czyżowskie nestorki. Na stole skrzyneczki z posegregowanym zbożem. Taki widok jest kontrastem w porównaniu z Podszynem, z którego właśnie wracamy.  Wszystko uporządkowane, wręcz pedantycznie poukładane. Seniorki, wspomagane przez dwie z młodszych mieszkanek wsi, wiążą zbożowe bukieciki i podają je pani sołtys, która mocuje je do metalowego stelaża. Panie ubolewają, że ta piękna tradycja może przestać być kultywowana, bo młodzież się tą tematyką nie interesuje, a kiedyś było inaczej….  I zaczynają się piękne wspomnienia,  panie odtwarzają  sceny sprzed lat, wspominają  panią sołtys, która jako mała dziewczynka, wraz z siostrą trochę pomagały przy wiciu, trochę przeszkadzały, ale na pewno były zainteresowane tymi pracami.  I owe zainteresowanie przynosi teraz skutki, ponieważ po kilkuletniej przerwie, to właśnie  pani Małgosia zainicjowała  powrót do tradycji."
    },
    {
      "type": "paragraph",
      "text": "Pierwszy wieniec, który nasze rozmówczynie wspominają powstał w 1999 roku i został uwity na dożynki parafialne. Wówczas kreatywność autorek nie była ograniczana regulaminem, dlatego wieniec był  w kształcie krzyża, kolejny przedstawiał wizerunek  Pana Jezusa na łodzi. Panie zgodnie podkreślają, że ówczesne wieńce przygotowywane na dożynki parafialne miały przeważnie konotacje religijne. Później zespół wił regulaminowe korony i kopuły i odnosił sukcesy.  Dekadę temu  ich wieniec reprezentował naszą gminę na dożynkach powiatowych w Klimontowie."
    },
    {
      "type": "paragraph",
      "text": "Na szczęście Panie z Czyżowa wróciły do pięknego zwyczaju wicia. I teraz dzielnie  współdziałają, każda z  nich dokłada swoją „cegiełkę do tej budowy”   i to na różnych płaszczyznach, chociażby uprawiając potrzebne rośliny. W tym roku  mają w planach użyć do dekoracji  jarzębinę, głóg, zatrwian, suszki, lawendę, hortensje i len."
    },
    {
      "type": "paragraph",
      "text": "Chociaż to pani Małgosia wiedzie pierwsze skrzypce i  sznurem snopowiązałkowym przywiązuje do konstrukcji skrupulatnie dobrane kłosy, to jednak wszystkie panie bardzo się angażują w pracę. Ale co ręka sołtysa wyplecie… rzeczywiście było na dożynkach w powiecie."
    },
    {
      "type": "paragraph",
      "text": "Autorzy wieńca:"
    },
    {
      "type": "paragraph",
      "text": "Małgorzata Mianowana"
    },
    {
      "type": "paragraph",
      "text": "Danuta Cisowska"
    },
    {
      "type": "paragraph",
      "text": "Krystyna Siwiec"
    },
    {
      "type": "paragraph",
      "text": "Zofia Głaz"
    },
    {
      "type": "paragraph",
      "text": "Beata Panasiuk"
    },
    {
      "type": "paragraph",
      "text": "Magdalena Gubernat"
    },
    {
      "type": "paragraph",
      "text": "Hanna Bzduch"
    },
    {
      "type": "paragraph",
      "text": "Barbara Gawron"
    },
    {
      "type": "paragraph",
      "text": "Barbara Bednarska"
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0027.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0029.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0030.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0032.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0031.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0033.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0038.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0047.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0052.jpg",
      "alt": ""
    },
    {
      "type": "paragraph",
      "text": "Praca zespołowa z folklorem w tle"
    },
    {
      "type": "paragraph",
      "text": "Większość grup  podkreśla, że tylko dzięki wspólnemu zaangażowaniu  może powstać piękny wieniec. I chociaż zawsze wyłoni się lider, w tym przypadku osoba owijająca  zboże wokół stelaża, to jednak budulcem sukcesu jest kolektyw. Trudno  o bardziej zgraną grupę niżeli  zespół folklorystyczny „Zawichost”. W końcu mają za sobą wiele  wspólnych prób i występów, więc i z wieńcem powinni poradzić sobie koncertowo."
    },
    {
      "type": "paragraph",
      "text": "Na podwórku pani Marii Skorupy – instruktora zespołu,  stoi stelaż, taczki z posegregowanym zbożem oraz  kwiaty i zioła. Członkowie zespołu dokładnie wykonują przydzielone im zadania. Liderem,  zarówno na scenie, jak i przy wiciu, jest pani Maria Skorupa, ona też opowiada mi zarówno o zawichojskich wieńcach, jak i tych pierwszych, które zaplatała 30 lat temu w Wydrzy -gmina Grębów."
    },
    {
      "type": "paragraph",
      "text": "Folklor i tradycja są bardzo ważnymi elementami w życiu Pani Marii, więc nikogo nie dziwi, że to ona od ponad 10 lat dowodzi zespołem wieńcowym. Wcześniej atrybut dożynek powstawał w gospodarstwie domowym pani Weroniki Szeligi, która przez wiele lat zbierała zboże i przy wsparciu mieszkańców, wiła zawichojskie wieńce. Po powstaniu zespołu folklorystycznego sztab wieńcowy pracował w Miejsko-Gminnym Ośrodku Kultury w Zawichoście, a w tym roku artyści wyjątkowo spotykają się w ogrodzie u pani Marysi."
    },
    {
      "type": "paragraph",
      "text": "Prace nad wieńcem w tej drużynie trwają około dwóch tygodni, konstrukcja wprawdzie zeszłoroczna, została zmodyfikowana, żeby  i w tym roku model miał unikatowy charakter. Zespół- nauczony doświadczeniem- stara się rotować konstrukcjami, które posiada, ponieważ  wiele lat temu idąc w dożynkowym orszaku ich wieniec omal… się nie rozpadł, a to dlatego, że przez długi okres używano tego samego stelaża, który był już wyeksploatowany i pod ciężarem zboża i dekoracji prawie się rozsypał."
    },
    {
      "type": "paragraph",
      "text": "Folklor scalił tę grupę pasjonatów i chociaż nie zawsze udaje im się pracować w pełnym składzie to jednak każde z nich stara się wygospodarować czas i zorganizować materiał by stworzyć niepowtarzalny, dożynkowy wieniec, który w czasie prezentacji z dumą ośpiewają."
    },
    {
      "type": "paragraph",
      "text": "Autorzy wieńca:"
    },
    {
      "type": "paragraph",
      "text": "Maria Skorupa"
    },
    {
      "type": "paragraph",
      "text": "Halina Ferens"
    },
    {
      "type": "paragraph",
      "text": "Anna Rycerz"
    },
    {
      "type": "paragraph",
      "text": "Agnieszka Siejka"
    },
    {
      "type": "paragraph",
      "text": "Zofia Siuś"
    },
    {
      "type": "paragraph",
      "text": "Bogumiła Lubelczyk"
    },
    {
      "type": "paragraph",
      "text": "Genowefa Dziubińska"
    },
    {
      "type": "paragraph",
      "text": "Adam Jakubczyk"
    },
    {
      "type": "paragraph",
      "text": "Jan Czajkowski"
    },
    {
      "type": "paragraph",
      "text": "Andrzej Chruściak"
    },
    {
      "type": "paragraph",
      "text": "Ignacy Huk"
    },
    {
      "type": "paragraph",
      "text": "Genowefa Dziubińska"
    },
    {
      "type": "paragraph",
      "text": "Janusz Jurkowski"
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0139.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0141.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0140.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0143.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0145.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0147.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0150.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0153.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0152.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0159.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0160.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0166.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0172.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0163.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0171.jpg",
      "alt": ""
    },
    {
      "type": "paragraph",
      "text": "W tym szaleństwie jest metoda…"
    },
    {
      "type": "paragraph",
      "text": "Kiedy powstają najlepsze pomysły? Oczywiście, że przy kawie! Inicjatywa wicia dożynkowego wieńca w Dąbiu również powstała w takich okolicznościach, a jej autorkami były Małgorzata Fronczek  i Lucyna Młodożeńca."
    },
    {
      "type": "paragraph",
      "text": "Dąbskie panie postanowiły powrócić do tradycji sprzed ponad 20 lat. Spontaniczna decyzja wymagała szybkiego  i konkretnego działania.  Jako, że pomysł narodził się stosunkowo późno- w sierpniu- najważniejsze  było zgromadzenie materiału. Najpierw zebrano zboże, a do dekoracji zgromadzono kwiaty, które zostały… kupione na targu w Annopolu.  Kolejnym etapem było rozdzielenie obowiązków, panowie Zdzisław Wójcik i Janusz Dudziński wykonali metalowy stelaż,  panie były odpowiedzialne za segregowanie zboża oraz robienia mniejszych bukiecików."
    },
    {
      "type": "paragraph",
      "text": "Powrót do tradycji spodobał się nie tylko mieszkańcom wsi, ale i letnikom, którzy w Dąbiu odwiedzali swoje rodziny.  Dwie Panie, pierwsza mieszkająca w Sosnowcu, druga w Niemczech również zaangażowały się w prace przy wieńcu. Jedna z nich nawet uwiła piękny wianuszek, który stał się  „sercem” dożynkowego dzieła."
    },
    {
      "type": "paragraph",
      "text": "Proces twórczego działania odbywał się w Parku Etnograficznym „Pod Kogutem”.  W tej sielskiej scenerii pani Lucyna Młodożeńca   zdradzała koleżankom tajniki sztuki wicia dożynkowych arcydzieł,  ponieważ to w jej domu, w latach dziewięćdziesiątych, powstawały dąbskie wieńce, które odznaczały się ciekawą formą – np. w kształcie liścia dębu."
    },
    {
      "type": "paragraph",
      "text": "Kreatywność dąbskich pań jest chyba cechą pokoleniową, ponieważ już kilkadziesiąt lat temu mieszkanki wsi wiły spektakularne wieńce, np. w kształcie kościoła. Ich działaniom przewodziła pani Karolina Dudzińska."
    },
    {
      "type": "paragraph",
      "text": "Dąbski wieniec, w porównaniu z pozostałymi, powstał wręcz ekspresowo –  w ciągu 4 dni. Koncepcja modelu, pozyskanie materiałów, jak i system pracy były w tym zespole spontaniczne i nietuzinkowe, a ich wieniec doskonale odzwierciedlił charakter grupy."
    },
    {
      "type": "paragraph",
      "text": "Autorzy wieńca:"
    },
    {
      "type": "paragraph",
      "text": "Lucyna Młodożeńca"
    },
    {
      "type": "paragraph",
      "text": "Małgorzata Fronczek"
    },
    {
      "type": "paragraph",
      "text": "Mirosława Dudzińska"
    },
    {
      "type": "paragraph",
      "text": "Krystyna Tomczyk"
    },
    {
      "type": "paragraph",
      "text": "Edyta Stępień"
    },
    {
      "type": "paragraph",
      "text": "Alicja Wójcik"
    },
    {
      "type": "paragraph",
      "text": "Małgorzata Kocot"
    },
    {
      "type": "paragraph",
      "text": "Izabela Kozłowska"
    },
    {
      "type": "paragraph",
      "text": "Zdzisław Wójcik"
    },
    {
      "type": "paragraph",
      "text": "Janusz Dudziński"
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_20170817_194631.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_20170817_194645.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0173.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0174.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0175.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0176.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0178.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0190.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0192.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0206.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0211.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0212.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0197.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0200.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0195.jpg",
      "alt": ""
    },
    {
      "type": "paragraph",
      "text": "Mają tę moc…"
    },
    {
      "type": "paragraph",
      "text": "Kiedy odwiedziłyśmy zespół wieńcowy z Dziurowa  ich kompozycja była gotowa od tygodnia, ponieważ 15 sierpnia odbywały się dożynki parafialne, w których uczestniczyli. Teoretycznie stres związany z procesem twórczym nie powinien już ich dotyczyć, w końcu mieli gotowy wieniec, w  którym wystarczyło tylko odświeżyć dekorację. Nic bardziej mylnego!  Emocje,  energia i pasja które towarzyszyły twórcom wieńca w czasie naszej rozmowy były, w porównaniu z innymi zespołami, wręcz spotęgowane i nie do okiełznania."
    },
    {
      "type": "paragraph",
      "text": "Kilka lat wcześniej główną autorką wieńców z Dziurowa była Pani Józefa Góras, później pałeczkę przejęła pani Anna Kawecka wspierana przez panią Alicję Nizielska. Obie panie zgodnie podkreślają, że istotną rolę w wiciu odgrywa również obecny sołtys Józef Czubala, który  dostarcza  niespożyte zapasy motywacji i czerwcowe zboże."
    },
    {
      "type": "paragraph",
      "text": "To właśnie  w domu pani Alicji odbywa się nasza rozmowa, w której uczestniczą prawie wszyscy domownicy (niezależnie od wieku) oraz radna- pani Anna Kawecka."
    },
    {
      "type": "paragraph",
      "text": "Tak liczna reprezentacja nie powinna dziwić,  chyba cała rodzina państwa  Nizielskich była zaangażowana w wicie tegorocznego wieńca, dlatego  każdy też chętnie o tym opowiadał."
    },
    {
      "type": "paragraph",
      "text": "Męska część rodzinny z ogromną pasją wspominała przygotowanie konstrukcji, która w trakcie wicia musiała być modyfikowana, a poszczególne elementy dospawane, co omal nie skończyło się podpaleniem zboża. Wnuczki  pani Ali, chodź kilkuletnie,  również dzielnie pomagały przy wiciu góry wieńca „kręcąc dziesiątki”, czyli bukieciki z dziesięciu kłosów zboża."
    },
    {
      "type": "paragraph",
      "text": "Chociaż wicie wieńców jest synonimem tradycji zespół z Dziurowa doskonale łączy to z nowoczesnością szukając inspiracji w Internecie i podpatrując najlepszych np. z Dożynek Prezydenckich w Spale. Panie nie ukrywają też,  że na przestrzeni kilku lat ich aktywności wiele cennych wskazówek udzieliła im pani Janina Bańcer. Teraz same chętnie motywują i  uczą kolejne pokolenia. Pani Ala, dostrzegając duży potencjał w nastoletniej mieszkance Dziurowa –Oli Jaśkiewicz upatruje w niej swoją następczynie i  z chęcią przekazuje jej całą swoją wiedzę."
    },
    {
      "type": "paragraph",
      "text": "Autorzy wieńca:"
    },
    {
      "type": "paragraph",
      "text": "Alicja Nizielska"
    },
    {
      "type": "paragraph",
      "text": "Anna Kawecka"
    },
    {
      "type": "paragraph",
      "text": "Leszek Nizielski"
    },
    {
      "type": "paragraph",
      "text": "Adam Nizielski"
    },
    {
      "type": "paragraph",
      "text": "Kamil Baran"
    },
    {
      "type": "paragraph",
      "text": "Agnieszka Baran"
    },
    {
      "type": "paragraph",
      "text": "Marta Jaśkiewicz"
    },
    {
      "type": "paragraph",
      "text": "Aleksandra Jaśkiewicz"
    },
    {
      "type": "paragraph",
      "text": "Jadwiga Zawadzka"
    },
    {
      "type": "paragraph",
      "text": "Zdzisława  Góras"
    },
    {
      "type": "paragraph",
      "text": "Anna Kawecka"
    },
    {
      "type": "paragraph",
      "text": "Agata Pęksa"
    },
    {
      "type": "paragraph",
      "text": "Kasia Zych"
    },
    {
      "type": "paragraph",
      "text": "Martynka Rzepka"
    },
    {
      "type": "paragraph",
      "text": "Józef Czubala"
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_IMG_20170805_150456.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_IMG_20170805_150510.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_IMG_20170805_150607.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_IMG_20170805_150631.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_IMG_20170805_150636.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_IMG_20170810_190605.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_Zdjęcie0067.jpg",
      "alt": ""
    },
    {
      "type": "paragraph",
      "text": "Manufaktura pani Janiny…"
    },
    {
      "type": "paragraph",
      "text": "Prawie wszystkie zespoły wieńcowe podkreślały, że wicie jest procesem żmudnym, pracochłonnym i wymagającym ścisłej współpracy wielu osób. Zupełnie inna, ale równie wyjątkowa  atmosfera panowała w Linowie, w wieńcowym królestwie Pani Janiny Bańcer."
    },
    {
      "type": "paragraph",
      "text": "Stodoła  pani Jasi została zaadaptowana na wieńcową manufakturę. Wszędzie porozwieszane są wiązeczki pięknego, czerwcowego zboża,  różnorodne  zioła i kwiaty specjalnie hodowane w przydomowym ogródku.  Skrupulatnie posegregowane materiały są chowane w niedzisiejszych, aczkolwiek uroczych walizkach, dzięki czemu nie są narażone na światło i nie tracą koloru."
    },
    {
      "type": "paragraph",
      "text": "W takiej scenerii pani Janina opowiada nam o tym, jak uczyła się wić swoje pierwsze wieńce, jakie miała związane z tym zabawne sytuacje oraz jak wyglądają jej przygotowania do plecenia."
    },
    {
      "type": "paragraph",
      "text": "Nasza rozmówczyni sama mówi, że  co rok zarzeka się, że już nie będzie robić wieńca, ale gdy widzi czerwcowe zboże, nie może się powstrzymać, bierze sierp i wraz z córkami zbiera najpiękniejsze okazy z wszystkich rodzajów zbóż. Później przy użyciu wisiury (powrósła – gwarowy zapis fonetyczny wg J. Bańcer z Linowa) wiążą kępki zboża, segregują materiał i w zależności od jego rodzaju odpowiednio przechowują."
    },
    {
      "type": "paragraph",
      "text": "I potem zaczyna się…, wicie, rozplatanie i zaplatanie od nowa. Pani Janina, w sierpniu całe swoje życie przeorganizowuje i dostosowuje do wicie wieńca, a  właściwie wieńców, bo tych w ciągu okresu dożynkowego potrafi wypleść kilka. Nie tylko mieszkańcy naszej gminy mogą podziwiać jej dzieła w czasie  Święta Plonów. Jako członkini dwóch zespołów śpiewaczych pani Janina wije wieńce dla Linowa i Ożarowa, a także dla Lasocina. W tym roku jej wieniec będzie reprezentował jedną z miejscowości powiatu kraśnickiego.  Wieńce z linowskiej ziemi wędrują również po Polsce, najdalszymi zakątkami, w których miejscowi mogli upajać się ich pięknem były Kaszuby i Gdańsk."
    },
    {
      "type": "paragraph",
      "text": "Chociaż to pani Jasia jest wieńcowym tuzem, to nie ukrywa, że ma kilka osób na których bardzo polega w czasie procesu wicia.  Jeśli chodzi o stelaże to jej główną inspiracją jest Internet, z którego czerpie wzory, które  później modyfikuje według własnego uznania. Koncepcje autorki od lat  wciela w życie  niezawodny pan Zbigniew Pajek.  Dekoracja wieńca rozpoczyna się na dzień przed dożynkami, jako materiał służą kwiaty z ogródka pani Jasi,  zazwyczaj są to astry, słoneczniki i hortensje.  Przy tym ostatnim etapie prac również emocji nie brakuje, jako, że uczestniczy w nim sama autorka, jej synowa-Mariola Bańcer, córki Karolina i Kasia Pawłowskie oraz  koleżanka z zespołu-pani Urszula Bańcer.  Każda z pań ma swoją wizję artystyczną, co  niejednokrotnie generuje zabawne, ale i nerwowe sytuacje. Wplatają, wyplatają, kłócą się i godzą, ale ostatecznie zawsze dochodzą do porozumienia, i co za tym idzie oszałamiającego efektu."
    },
    {
      "type": "paragraph",
      "text": "I chociaż tegoroczne wieńce, które są przechowywane w stodole pani Jasi zapierają dech, to droga do tego kunsztu nie była taka prosta. Bohaterka wspomina jeden z pierwszych wieńców, który  uczyła się pleść. Wtedy radą służyły jej wspomniane wcześniej panie Urszula Bńcer i Maria Skorupa. Wówczas każda z kobiet  zaplatała swoje ramię w wieńcu, każdy bok, choć  plecione z tego samego budulca, był inny. Wówczas  pani Jasia podjęła męską decyzje, rozplotła zaplecione wcześniej fragmenty i zaczęła je wić od początku, „po swojemu”.  I tak zaczęła się ta wielka pasja, na której efekty nie trzeba było długo czekać: wygrane konkursy gminne, powiatowe oraz  drugie i trzecie miejsce na dożynkach wojewódzkich w Bogorii, gdzie prace pani Jasi reprezentowały powiat opatowski i sandomierski."
    },
    {
      "type": "paragraph",
      "text": "Nie da się ukryć, że  samotność służy pracy twórczej  pani Jasi, która metodą prób i błędów oraz ogromnym zaangażowaniem stała się wręcz autorytetem w tej trudnej i bardzo pięknej dziedzinie. Chętnie też udziela rad „rywalom” i zdradza swoje patenty, chociażby zakrywanie zaplecionych ramion pociętymi rajstopami, aby kłosy w uplecionych ramiona się nie połamały."
    },
    {
      "type": "paragraph",
      "text": "Anegdot związanych z dożynkami w bogatej historii działalności pani Janiny również nie brakuje, chociażby przygoda z wieńcem, który nie mógł się zmieścić do samochodu i dotarcie na dożynki stało pod znakiem zapytania. Od tej opowieści zaczęły się też nostalgiczne wspomnienia pięknych czasów, kiedy reprezentacja Linowa jechała na dożynki do Zawichostu wozem drabiniastym ciągniętym przez konie, a całą drogę umilało się radosnym śpiewem."
    },
    {
      "type": "paragraph",
      "text": "Przykład pani Jasi pokazuje, że grupowe wicie wieńców nie jest regułą,  samodzielnie można tę sztukę opanować do perfekcji, wystarczy „ cierpliwość, serce i zielone pojęcie”."
    },
    {
      "type": "paragraph",
      "text": "Autorzy wieńca"
    },
    {
      "type": "paragraph",
      "text": "Janina Bańcer"
    },
    {
      "type": "paragraph",
      "text": "wspierana przez:"
    },
    {
      "type": "paragraph",
      "text": "Karolina Pawłowska"
    },
    {
      "type": "paragraph",
      "text": "Kasia Pawłowska"
    },
    {
      "type": "paragraph",
      "text": "Mariola Bańcer"
    },
    {
      "type": "paragraph",
      "text": "Urszula Bańcer"
    },
    {
      "type": "paragraph",
      "text": "Zbigniew Pajek"
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_800-1.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0056.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0054.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0058.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0059.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0060.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0065.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0069.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0070.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0066.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0072.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0075.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0076.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0078.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0079.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0077.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0094.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0067.jpg",
      "alt": ""
    },
    {
      "type": "image",
      "src": "/images/2017/wrzesien/2017_wrzesien_cuda_ze_zbo_a_reporta_mgok_2017_09_cuda_ze_zbo_a_reporta_mgok_DSC_0098.jpg",
      "alt": ""
    },
    {
      "type": "paragraph",
      "text": "We wszystkich zespołach wieńcowych, który odwiedziłyśmy można było zaobserwować inną energię, odmienne problemy i dylematy. Dla jednych kłopotem był transport, dla innych delegacja do niesienia wieńca. Brak kwiatów, kolor zboża, a czasami nawet jego ilość również spędzały co poniektórym sen z powiek.  Jednak odznaczali się oni determinacją i sprytem dzięki którym piękne wieńce był zawsze gotowe i w całej okazałości dostarczone na dożynki."
    },
    {
      "type": "paragraph",
      "text": "Każda z tych wizyt miała swoją unikatową narrację, która z różnych perspektyw ukazywała wspaniałą, i na szczęście  wciąż kultywowaną, tradycję."
    },
    {
      "type": "paragraph",
      "text": "Rozmowy przeprowadziły: Patrycja Sus- Lutyńska, Karolina Tomaszewska"
    },
    {
      "type": "paragraph",
      "text": "Tekst: Karolina Tomaszewska"
    },
    {
      "type": "paragraph",
      "text": "Foto: Patrycja Sus-Lutyńska, archiwum prywatne Państwa Nizielskich"
    }
  ]
}