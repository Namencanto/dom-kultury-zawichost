{
  "title": "BIBUŁKOWY ZAWRÓT GŁOWY",
  "publishDate": "2012-03-01T00:00:00.000Z",
  "thumbnail": "/images/2012/marzec/2012_marzec_bibu_kowy_zawr_t_g_owy_2012_03_bibu_kowy_zawr_t_g_owy_MGOK-Zawichost-PS-3.jpg",
  "content": [
    {
      "type": "heading",
      "level": 1,
      "text": "BIBUŁKOWY ZAWRÓT GŁOWY"
    },
    {
      "type": "paragraph",
      "text": "Wszystkich dorosłych, którzy mają ochotę miło spędzić czas zapraszamy na zajęcia bibułkarskie"
    },
    {
      "type": "paragraph",
      "text": "do Miejsko-Gminnego Ośrodka Kultury w Zawichoście. Odbywać się one będą w każdą środę,"
    },
    {
      "type": "paragraph",
      "text": "w godzinach 17.00 – 20.00, w sali wystawowej MGOK."
    },
    {
      "type": "image",
      "src": "/images/2012/marzec/2012_marzec_bibu_kowy_zawr_t_g_owy_2012_03_bibu_kowy_zawr_t_g_owy_MGOK-Zawichost-PS-3.jpg",
      "alt": ""
    },
    {
      "type": "paragraph",
      "text": "foto z pierwszych warsztatów bibułkarskich (14.03.2012)"
    },
    {
      "type": "paragraph",
      "text": "Sztuka bibułkarska sięga czasów kiedy ludzie zapragnęli dekorować swoje otoczenie: domy, przedmioty, miejsca kultu. Inspiracją do tworzenia papierowych cudeniek stała się przyroda, a przede wszystkim kwiaty: stokrotki, maki, róże, chabry, przebiśniegi, żonkile i wiele wiele innych. Prócz tradycyjnych kwiatów pojedynczych, czy bukietów, z bibułki wyczarować możemy także girlandy (zwane kabłąckami i obłąckami), palmy i jaja wielkanocne, wianki oraz ozdoby choinkowe. Dawniej z tego delikatnego materiału tworzono także majowe dekoracje kapliczek."
    },
    {
      "type": "paragraph",
      "text": "Ta niezwykle pracochłonna i wymagająca cierpliwości sztuka stała się domeną raczej kobiet, aniżeli mężczyzn, co nie oznacza, że Panów nie zapraszamy na nasze zajęcia. Wprost przeciwnie, byłoby nam niezwykle miło, gdyby okazało się, że i oni potrafią odnaleźć się w precyzyjnej sztuce bibułkarskiej."
    },
    {
      "type": "paragraph",
      "text": "Do czasów dzisiejszych przetrwała ona dzięki nielicznym już niestety artystkom ludowym, które kontynuują ją pieczołowicie, często pracując w zaciszu domowych ognisk. Mamy nadzieję, że organizowane przez nasz ośrodek warsztaty pozwolą nam kontynuować ową barwną tradycję, która pozwoli na nowo odkryć wzornictwo bubułkowe, stanowiące przecież nieodzowny element polskiej tradycji ludowej, wypełniającej niegdyś kolorem i radością prawie każdą chatę wiejską."
    },
    {
      "type": "paragraph",
      "text": "ZAPRASZAMY"
    },
    {
      "type": "paragraph",
      "text": "tekst i foto:  Patrycja Sus – Lutyńska"
    },
    {
      "type": "paragraph",
      "text": "Copyright © MGOK ZAWICHOST"
    }
  ]
}