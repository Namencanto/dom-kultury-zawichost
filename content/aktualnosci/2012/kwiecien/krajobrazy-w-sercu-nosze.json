{
  "title": "KRAJOBRAZY W SERCU NOSZĘ…",
  "publishDate": "2012-04-01T00:00:00.000Z",
  "thumbnail": "/images/2012/kwiecien/2012_kwiecien_krajobrazy_w_sercu_nosz_2012_04_krajobrazy_w_sercu_nosz_P1160796.jpg",
  "content": [
    {
      "type": "heading",
      "level": 1,
      "text": "KRAJOBRAZY W SERCU NOSZĘ…"
    },
    {
      "type": "paragraph",
      "text": "21 kwietnia 2012 roku, o godzinie 18.00, w sali wystawowej Miejsko-Gminnego Ośrodka Kultury w Zawichoście odbyło się uroczyste otwarcie wystawy malarstwa Adama Sochy, zatytułowanej „Krajobrazy w sercu noszę…”"
    },
    {
      "type": "image",
      "src": "/images/2012/kwiecien/2012_kwiecien_krajobrazy_w_sercu_nosz_2012_04_krajobrazy_w_sercu_nosz_P1160796.jpg",
      "alt": ""
    },
    {
      "type": "paragraph",
      "text": "Spotkanie otworzyła dyrektor MGOK – Patrycja Sus-Lutyńska, która przedstawiła sylwetkę autora prac zgromadzonym gościom."
    },
    {
      "type": "paragraph",
      "text": "Na wieczorne spotkanie przybyli m.in. przewodniczący Rady Powiatu Sandomierskiego – Tomasz Huk, radny Rady Powiatu Sandomierskiego – Andrzej Tenderowicz z żoną, Burmistrz Miasta i Gminy Zawichost – Tomasz Siwek z żoną, studenci IV roku Instytutu Archeologii Uniwersytetu Marii Curie-Skłodowskiej w Lublinie, przyjaciele autora, a także mieszkańcy Zawichostu. Twórczość Adama Sochy wszystkim zebranym przybliżył krytyk sztuki, niżej podpisany – Tomasz Staszewski. Jak się okazało owo wieczorne kwietniowe spotkanie było niejako jubileuszowym, gdyż malarz gościł w już Zawichoście, także z wystawą, dokładnie 25 lat temu."
    },
    {
      "type": "image",
      "src": "/images/2012/kwiecien/2012_kwiecien_krajobrazy_w_sercu_nosz_2012_04_krajobrazy_w_sercu_nosz_P1160798.jpg",
      "alt": ""
    },
    {
      "type": "image",
      "src": "/images/2012/kwiecien/2012_kwiecien_krajobrazy_w_sercu_nosz_2012_04_krajobrazy_w_sercu_nosz_P1160810.jpg",
      "alt": ""
    },
    {
      "type": "image",
      "src": "/images/2012/kwiecien/2012_kwiecien_krajobrazy_w_sercu_nosz_2012_04_krajobrazy_w_sercu_nosz_P1160816.jpg",
      "alt": ""
    },
    {
      "type": "paragraph",
      "text": "Adam Socha"
    },
    {
      "type": "paragraph",
      "text": "– od zawsze związany jest z Sandomierzem, stąd pochodzi on oraz cała jego rodzina. Urodził się w nim 2 stycznia 1934 roku. W tym mieście ukończył szkołę podstawową, Gimnazjum Handlowe Stowarzyszenia Kupców Polskich oraz Liceum Administracyjno – Gospodarcze przy Liceum Przetwórstwa Owocowo-Warzywnego. Od 1952 roku pracował w ZPOW Dwikozy, w latach 1962 – 1994 w Przedsiębiorstwie Budowlanym w Sandomierzu. Służbę wojskową odbywał w Marynarce Wojennej, trzy lata pływał"
    },
    {
      "type": "paragraph",
      "text": "na trałowcu. Do chwili obecnej mieszka w ukochanym grodzie nad Wisłą – Sandomierzu."
    },
    {
      "type": "image",
      "src": "/images/2012/kwiecien/2012_kwiecien_krajobrazy_w_sercu_nosz_2012_04_krajobrazy_w_sercu_nosz_P1160826.jpg",
      "alt": ""
    },
    {
      "type": "paragraph",
      "text": "Zamiłowanie do rysunku objawiał od dzieciństwa. W szkole średniej wykonywał afisze i plakaty, rysował karykatury. Wieści o tych ostatnich dotarły nawet do Warszawy. Słynna gazeta satyryczna Szpilki zaproponowała mu współpracę. Niestety, musiał odmówić z powodów rodzinnych i sentymentalnych, bo wiązało się z tym opuszczenie ulubionego miasta. Do malarstwa powrócił"
    },
    {
      "type": "paragraph",
      "text": "w latach siedemdziesiątych po kilkuletniej przerwie, zaczynając stosować i kontynuując do chwili obecnej technikę olejną i temperową. Brał udział w zbiorowych oraz indywidualnych wystawach w Wojewódzkim Domu Kultury w Tarnobrzegu, Zakładowym Domu Kultury przy WSK Gorzyce, Sandomierskim Ośrodku Kultury, Miejsko-Gminnym Osrodku Kultury w Zawichoście, Gminnym Ośrodku Kultury"
    },
    {
      "type": "paragraph",
      "text": "i Bibliotece Publicznej w Gorzycach, Wojewódzkim Domu Kultury w Kielcach, Miejsko-Gminnym Ośrodku Kultury w Ożarowie. Twórczość malarza eksponowała także prowadzona przez etnografów Galeria Zapole Sandomierskiego Towarzystwa Naukowego oraz Muzeum Ziemi Staszowskiej Staszowskiego Towarzystwa Kulturalnego. O wystawie prac sandomierzanina pisały gazety, m.in. Echo Dnia, Nowiny, Ożarów i Goniec Świętokrzyski. Obrazy plastyka znajdują się w zbiorach prywatnych w Anglii, Francji, Austrii."
    },
    {
      "type": "image",
      "src": "/images/2012/kwiecien/2012_kwiecien_krajobrazy_w_sercu_nosz_2012_04_krajobrazy_w_sercu_nosz_P1160827.jpg",
      "alt": ""
    },
    {
      "type": "image",
      "src": "/images/2012/kwiecien/2012_kwiecien_krajobrazy_w_sercu_nosz_2012_04_krajobrazy_w_sercu_nosz_P1160830.jpg",
      "alt": ""
    },
    {
      "type": "image",
      "src": "/images/2012/kwiecien/2012_kwiecien_krajobrazy_w_sercu_nosz_2012_04_krajobrazy_w_sercu_nosz_P1160841.jpg",
      "alt": ""
    },
    {
      "type": "paragraph",
      "text": "Pasje i zainteresowania twórcy nie kończą się na malowaniu. Od lat śpiewa w Sandomierskim Chórze Katedralnym i uprawia wędkarstwo, będąc członkiem Klubu Wędkarskiego w tym mieście. Obecnie jest emerytem. Jako członek Klubu Plastyka Amatora przy Sandomierskim Ośrodku Kultury uczestniczył w plenerach organizowanych przez SOK Sandomierz, WDK Tarnobrzeg i inne placówki kulturalno-oświatowe byłego województwa tarnobrzeskiego. Nie uczył się w żadnych szkołach artystycznych, maluje w wolnych chwilach jako amator. Jego obrazy mają jednak coś więcej niż zwyczajną, stylistycznie amatorską, typowość."
    },
    {
      "type": "image",
      "src": "/images/2012/kwiecien/2012_kwiecien_krajobrazy_w_sercu_nosz_2012_04_krajobrazy_w_sercu_nosz_P1160865.jpg",
      "alt": ""
    },
    {
      "type": "image",
      "src": "/images/2012/kwiecien/2012_kwiecien_krajobrazy_w_sercu_nosz_2012_04_krajobrazy_w_sercu_nosz_P1160888.jpg",
      "alt": ""
    },
    {
      "type": "paragraph",
      "text": "Większość prac Adama Sochy to architektura i pejzaże Sandomierza, ale swoich sił próbuje także realizując martwe natury. Te ostatnie najmocniej tkwią w sztuce intuicyjnej. Malarstwo zawierające tematykę sandomierską, prócz ilości przeważa jakością – wyrazem"
    },
    {
      "type": "paragraph",
      "text": "i nastrojem. Klimat ciszy, spokoju i nostalgii wywołuje tonacja ciepłych, złocistych ugrów oraz szarości. Ekspresja powstaje z zapisu dynamicznej osobowości autora i jego pędu do wyrażania emocji. Zasadniczość budowania uproszczonej formy, okolonej konturem, nadającym geometryczną statyczność, kontrastuje z ruchliwym położeniem plamy, zwłaszcza nieba i obłoków. Podkreślenie wyrazistości form konturem osłabia się w miarę upływu czasu na korzyść zmiękczenia kształtów. Malarz zwraca uwagę na światło,"
    },
    {
      "type": "paragraph",
      "text": "a właściwie na cienie. Stają się one w jego płótnach często dodatkowym elementem kompozycyjnym w postaci prostokątnych, położonych na chodniku i bruku tafli. Harmonizują one z pewnym geometryzmem form. Szczerość wypowiedzi, udzielającej zalet malarstwu autora, nie zmniejsza się, tylko objawia w nieco inny sposób w kameralnych realizacjach temperą. Ta technika wydaje się bardziej odpowiadać malarzowi."
    },
    {
      "type": "paragraph",
      "text": "Tematykę obrazów Adama Sochy rzadko ożywiają sylwetki ludzi i zwierząt, jak gdyby autor pragnął nie mącić ciszy"
    },
    {
      "type": "paragraph",
      "text": "w przeżywaniu swych drogich miejsc rodzinnego grodu."
    },
    {
      "type": "paragraph",
      "text": "tekst:  Tomasz Staszewski – krytyk sztuki"
    },
    {
      "type": "paragraph",
      "text": "foto: Bożena Nierubiec"
    },
    {
      "type": "paragraph",
      "text": "Copyright © MGOK ZAWICHOST"
    }
  ]
}